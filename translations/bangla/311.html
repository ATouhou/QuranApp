
<p class="verse"><a name="19:77" />77: আপনি কি তাকে লক্ষ্য করেছেন যে, আমার নিদর্শনাবলীতে বিশ্বাস করে না এবং বলেঃ আমাকে অর্থ-সম্পদ ও সন্তান-সন্ততি অবশ্যই দেয়া হবে।</p>
<p class="verse"><a name="19:78" />78: সে কি অদৃশ্য বিষয় জেনে ফেলেছে, অথবা দয়াময় আল্লাহর নিকট থেকে কোন প্রতিশ্রুতি প্রাপ্ত হয়েছে?</p>
<p class="verse"><a name="19:79" />79: না, এটা ঠিক নয়। সে যা বলে আমি তা লিখে রাখব এবং তার শাস্তি দীর্ঘায়িত করতে থাকব।</p>
<p class="verse"><a name="19:80" />80: সে যা বলে, মৃত্যুর পর আমি তা নিয়ে নেব এবং সে আমার কাছে আসবে একাকী।</p>
<p class="verse"><a name="19:81" />81: তারা আল্লাহ ব্যতীত অন্যান্য ইলাহ গ্রহণ করেছে, যাতে তারা তাদের জন্যে সাহায্যকারী হয়।</p>
<p class="verse"><a name="19:82" />82: কখনই নয়, তারা তাদের এবাদত অস্বীকার করবে এবং তাদের বিপক্ষে চলে যাবে।</p>
<p class="verse"><a name="19:83" />83: আপনি কি লক্ষ্য করেননি যে, আমি কাফেরদের উপর শয়তানদেরকে ছেড়ে দিয়েছি। তারা তাদেরকে বিশেষভাবে (মন্দকর্মে) উৎসাহিত করে।</p>
<p class="verse"><a name="19:84" />84: সুতরাং তাদের ব্যাপারে আপনি তাড়াহুড়া করবেন না। আমি তো তাদের গণনা পূর্ণ করছি মাত্র।</p>
<p class="verse"><a name="19:85" />85: সেদিন দয়াময়ের কাছে পরহেযগারদেরকে অতিথিরূপে সমবেত করব,</p>
<p class="verse"><a name="19:86" />86: এবং অপরাধীদেরকে পিপাসার্ত অবস্থায় জাহান্নামের দিকে হাঁকিয়ে নিয়ে যাব।</p>
<p class="verse"><a name="19:87" />87: যে দয়াময় আল্লাহর কাছ থেকে প্রতিশ্রুতি গ্রহণ করেছে, সে ব্যতীত আর কেউ সুপারিশ করার অধিকারী হবে না।</p>
<p class="verse"><a name="19:88" />88: তারা বলেঃ দয়াময় আল্লাহ সন্তান গ্রহণ করেছেন।</p>
<p class="verse"><a name="19:89" />89: নিশ্চয় তোমরা তো এক অদ্ভুত কান্ড করেছ।</p>
<p class="verse"><a name="19:90" />90: হয় তো এর কারণেই এখনই নভোমন্ডল ফেটে পড়বে, পৃথিবী খন্ড-বিখন্ড হবে এবং পর্বতমালা চূর্ণ-বিচুর্ণ হবে।</p>
<p class="verse"><a name="19:91" />91: এ কারণে যে, তারা দয়াময় আল্লাহর জন্যে সন্তান আহবান করে।</p>
<p class="verse"><a name="19:92" />92: অথচ সন্তান গ্রহণ করা দয়াময়ের জন্য শোভনীয় নয়।</p>
<p class="verse"><a name="19:93" />93: নভোমন্ডল ও ভূ-মন্ডলে কেউ নেই যে, দয়াময় আল্লাহর কাছে দাস হয়ে উপস্থিত হবে না।</p>
<p class="verse"><a name="19:94" />94: তাঁর কাছে তাদের পরিসংখ্যান রয়েছে এবং তিনি তাদেরকে গণনা করে রেখেছেন।</p>
<p class="verse"><a name="19:95" />95: কেয়ামতের দিন তাদের সবাই তাঁর কাছে একাকী অবস্থায় আসবে।</p>
