
<p class="surah">সূরা আল বুরূজ</p>
<p class="bismillah">শুরু করছি আল্লাহর নামে যিনি পরম করুণাময়, অতি দয়ালু।</p>
<p class="verse"><a name="85:1" />1: শপথ গ্রহ-নক্ষত্র শোভিত আকাশের,</p>
<p class="verse"><a name="85:2" />2: এবং প্রতিশ্রুত দিবসের,</p>
<p class="verse"><a name="85:3" />3: এবং সেই দিবসের, যে উপস্থিত হয় ও যাতে উপস্থিত হয়</p>
<p class="verse"><a name="85:4" />4: অভিশপ্ত হয়েছে গর্ত ওয়ালারা অর্থাৎ,</p>
<p class="verse"><a name="85:5" />5: অনেক ইন্ধনের অগ্নিসংযোগকারীরা;</p>
<p class="verse"><a name="85:6" />6: যখন তারা তার কিনারায় বসেছিল।</p>
<p class="verse"><a name="85:7" />7: এবং তারা বিশ্বাসীদের সাথে যা করেছিল, তা নিরীক্ষণ করছিল।</p>
<p class="verse"><a name="85:8" />8: তারা তাদেরকে শাস্তি দিয়েছিল শুধু এ কারণে যে, তারা প্রশংসিত, পরাক্রান্ত আল্লাহর প্রতি বিশ্বাস স্থাপন করেছিল,</p>
<p class="verse"><a name="85:9" />9: যিনি নভোমন্ডল ও ভূমন্ডলের ক্ষমতার মালিক, আল্লাহর সামনে রয়েছে সবকিছু।</p>
<p class="verse"><a name="85:10" />10: যারা মুমিন পুরুষ ও নারীকে নিপীড়ন করেছে, অতঃপর তওবা করেনি, তাদের জন্যে আছে জাহান্নামের শাস্তি, আর আছে দহন যন্ত্রণা,</p>
<p class="verse"><a name="85:11" />11: যারা ঈমান আনে ও সৎকর্ম করে তাদের জন্যে আছে জান্নাত, যার তলদেশে প্রবাহিত হয় নির্ঝরিণীসমূহ। এটাই মহাসাফল্য।</p>
<p class="verse"><a name="85:12" />12: নিশ্চয় তোমার পালনকর্তার পাকড়াও অত্যন্ত কঠিন।</p>
<p class="verse"><a name="85:13" />13: তিনিই প্রথমবার অস্তিত্ব দান করেন এবং পুনরায় জীবিত করেন।</p>
<p class="verse"><a name="85:14" />14: তিনি ক্ষমাশীল, প্রেমময়;</p>
<p class="verse"><a name="85:15" />15: মহান আরশের অধিকারী।</p>
<p class="verse"><a name="85:16" />16: তিনি যা চান, তাই করেন।</p>
<p class="verse"><a name="85:17" />17: আপনার কাছে সৈন্যবাহিনীর ইতিবৃত্ত পৌছেছে কি?</p>
<p class="verse"><a name="85:18" />18: ফেরাউনের এবং সামুদের?</p>
<p class="verse"><a name="85:19" />19: বরং যারা কাফের, তারা মিথ্যারোপে রত আছে।</p>
<p class="verse"><a name="85:20" />20: আল্লাহ তাদেরকে চতুর্দিক থেকে পরিবেষ্টন করে রেখেছেন।</p>
<p class="verse"><a name="85:21" />21: বরং এটা মহান কোরআন,</p>
<p class="verse"><a name="85:22" />22: লওহে মাহফুযে লিপিবদ্ধ।</p>
